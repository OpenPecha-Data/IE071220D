/ /rje btsun bla ma dam pa dkon mchog rgyal mtshan dpal bzang po'i rnam par thar pa ngo mtshar phreng ba bzhugs// // /

/birWa pa nas ngor chen bar gyi (ja)dum pa'i sa bcad gdan rabs nor bu'i phreng ba (ka)dum 'dir len dgos/ #/ /oM swa sti siddhaM/ rje btsun bla ma dam pa rdo rje 'chang chen
po dang dbyer ma mchis pa'i zhabs kyi padmo dri ma med pa la gus pas phyag 'tshal lo/ /mtha' yas srid gsum 'gro ba'i gnyen gcig dkon mchog gsum dngos chos kyi rje/ /rgyal
ba'i rgyal tshab chos kyi rgyal po gang gi mtshan tsam thos pas kyang / /rnam grol dpal yang bde blag stsol na dpal gzhan smos kyang ci zhig 'tshal/ /de slad mtshungs med
bzang po'i zhabs la zol med yid kyis phyag 'tshal lo/ /mi zad yon tan kun gyi mdzod mnga' rgyal ba rgyal sras dgra rgyal sogs/ /thugs rje che mnga' thugs rjer ldan pa
de dag kun gyi thugs rje yis/ /bgrang yas 'gro la phan bde bskrun slad sprul pa las kyang cher sprul pa/ /bla med bla ma dam pa'i mdzad pa ngo mtshar phreng ba 'dir bri bya/
/gang gi rnam

thar ma lus pa ni nam mkha'i khams ltar pha mtha' yas/ /de phyir bdag ltas grangs med lce yis bskal par brjod kyang lang ma yin/ /de lta mod kyi skyes chen mchog gi yon tan
cha tsam brjod pas kyang / /rgya chen dge ba 'phel zhes gsung rab las 'byung bris pa 'di la skyon yod min/ /'dir bdag cag gi 'dren pa dam pa lha dang bcas pa'i 'jig rten
kun gyi skyabs gnas/ gdan gsum tshang ba'i dkyil 'khor gyi mnga' bdag /drug pa rdo rje 'chang chen po dang dbyer ma mchis pa/ rje btsun dam pa dkon mchog rgyal mtshan dpal
bzang po zhes mtshan yongs su grags pa 'di ni thog ma med pa'i dus nas nges pa lnga ldan gyi tshul gyis grol ba brnyes su zin mod/ 'on kyang gdul bya'i khams sna tshogs
pa rjes su gzung ba'i phyir mdzad pa du mar sprul pa las/ zhing 'dir skal ba mnyam pa'i gdul bya rnams la thun mong du snang ba'i tshul mdo tsam zhig brjod na/

sku skye ba bzhes shing rab tu byung ba'i tshul/ lung dang rtogs pa'i yon tan ji ltar mnga' ba/ mdzad pa phrin las kyis bstan pa dang sems can gyi don ji ltar mdzad pa/ sku
tshe'i mthar ngo mtshar ba'i mdzad pa bstan pa'i tshul lo/ /de la dang po ni/ 'di ltar thos te/ bod chol kha gsum las bar gyi sa'i cha/ dbus gtsang ru bzhir grags pa'i g.yas
ru byang gi cha/ mkhas grub du ma 'byon pa'i gnas mus stod stag mo gling skya zhes bya bar yab dkon mchog bzang po dang / yum nam mkha' skyong gnyis kyi sras su sa pho
'brug la sku 'khrungs pa'i tshul bstan te/ mtshan yang dkon mchog dar zhes bya bar btags/ rus sdong dang rigs zhang ste bod rgyal po'i sku zhang gi rigs so/ /de'ang chung
ngu'i dus nyid nas sku tshe snga mar goms pa'i stobs kyis chos brgyad la zhen pa med par 'jig rten gyi bya ba dang 'khor ba mtha' med du gzigs shing spyod tshul thams
cad kyang chos kyi spyod tshul kho nar mdzad/ dgung lo gnyis gsum bzhes pa na yum gyi rum du gzims pa'i dus su snang ba bden med du rtogs pa'i ting nge 'dzin bzang po rang
shugs su skye ba dang / mngon par shes pa'ang du ma gsung / de nas bskyed bsrings te dgung lo dgu bzhes pa na mkhan chen dbang 'od bzang po dang / slob dpon dpal 'od pa
la dge tshul gyi sdom pa nos te bstan pa'i sgor rab tu byung bar mdzad nas mtshan dkon mchog rgyal mtshan dpal bzang po zhes bya bar btags so/ /gnyis pa la/ lung gi yon
tan dang / rtogs pa'i yon tan ji ltar mnga' ba'i tshul gnyis kyi/ dang po la/ spyir gsan sbyong mdzad pa'i tshul dang / khyad par gsung ngag

rin po che gsan pa'i tshul gnyis kyi/ dang po ni/ de ltar tshul khrims rnam par dag pas gzhi bzung nas thos pa rgya mtsho'i pha rol du son par mdzad de/ thog mar dgung lo bcu
bzhi bzhes pa'i tshe mkhan po byang seng ba sku mched kyi drung du phar phyin dang spyod 'jug la thugs sbyong mdzad/ bla ma nam chos pa la dus 'khor yongs rdzogs dang
'jigs byed kyi dbang sogs mang du gsan/ bco brgyad pa la gle lung dgon par bshad ston rgya chen po mdzad/ nyi shu bzhes pa'i tshe mus chen nam mkha'i rnal 'byor pa la gcod
khrid zhus pa'i tshe thugs dam gzigs snang mang po dang / byams snying rje tshad med pa thugs rgyud la 'khrungs/ de nyid las skye med do pa nas brgyud pa sogs ma gcig gi
chos skor ma lus pa gsan/ nyer gcig bzhes pa'i tshe ngam ring du pheb ste phar tshad la thugs sbyong mdzad pas tshig don ma lus pa mtha' dag thugs su chud de grwa skor
yang mdzad/ nyer bzhi pa la mkhas mchog thugs rje dpal ba'i drung du lo gcig tsam bzhugs nas lung rig la legs par sbyangs pas rigs pa'i dbang phyug chen por gyur te phas
kyi rgol ba gang la'ang mi 'jigs pa'i spobs pa thob/ de nas dpal ldan sa skya'i chos grwa chen por grwa skor mdzad de/ thams cad du mkhas pa'i grags pas khyab par gyur to/
/dgung lo nyer lnga pa'i tshe chos rje g.yag pa shel dkar du byon pa dang mjal te der phar phyin gyi bshad pa/ dbu ma lugs kyi sems bskyed sogs mang du gsan/ nyer drug
pa la mdog gi tshwas sna zhes bya ba'i gtsug lag khang du sems dpa' chen po gzhon nu rgyal mchog pa dang mjal/ phyag phyir

'brangs/ lung rigs la thugs sbyong mdzad/ nyer bdun bzhes pa'i tshe mus su byon te grub chen nam mkha' pa la nA ro dang / nai gu'i chos skor yongs su rdzogs par gsan/ thugs
nyams bzhes pas so so'i rtags rnams thugs rgyud la yongs su rdzogs par 'khrungs/ gzhan yang de nyid las phyag chen don khrid la sogs pa phyag rgya chen po'i skor dang /
yang dgon pa nas brgyud pa'i ri chos yon tan kun 'byung sogs dang / blo sbyong rtse mo gnyis pa la sogs pa'i blo sbyong gi skor 'ga' zhig dang / zhi byed ka~M lugs sogs zhi
byed skor tshang ma gsan/ gzhan yang bde mchog 'jigs byed la sogs pa'i dbang yang mang du gsan par mdzad do/ /nyer brgyad bzhes pa'i dus slar yang chos rje rgyal mchog
pa'i phyag phyir byon te so gcig pa'i bar du 'bral ba med par bsten/ phar tshad/ dbu ma/ mngon pa kun las btus/ 'dul ba mdo rtsa la sogs pa pha rol tu phyin pa'i gzhung
lugs thams cad thugs su chud par mdzad/ khyad par dgung lo sum cu pa la dngul chu chos rdzong du gser gling pa las brgyud pa'i theg chen blo sbyong nyams khrid du zhus nas
bsgoms pas byang chub kyi sems gnyis kyi rtogs pa khyad par can thugs rgyud la 'khrungs/ so gnyis pa la kun mkhyen rong po ngam ring du pheb pa dang mjal te phar tshad/
mi g.yo ba'i rjes gnang sogs mang du gsan/ so bzhi bzhes pa'i tshe bka' lnga pa dpal 'byor shes rab la rten 'brel snying po'i khrid dang / dbu ma 'jug pa'i bshad pa sogs
gsan/ de'i lo slob dpon sangs blo ba gle lung mkhan por bskos/ khong na re/ khyed nged kyi ngam ring gi grwa tshang du slob

gnyer byed dgos/ nged kyi dbon po sogs grwa pa mang la bzang ba yod gsungs kyang / tshe 'di'i che thabs la thugs bzhed med pa'i stobs kyis de ltar mi 'ong / mi che ba 'khor
los sgyur rgyal gyi bu dang / nor phyug pa rnam thos kyi bu yin kyang zhe 'dod med zhus kyang / khong na re/ de tsam yin na jo nang ngam/ zhwa lu ru gsang sngags rgya chen
zhig zhu ru song skad/ dgung lo so lnga pa la dbus kyi lha sar byon/ bskor ba 'bum ther song / gsag sbyang gi rnal 'byor mang du mdzad/ ya res nyang stod phyogs su pheb
ste/ mkhas btsun kun gyi gtsug rgyan gangs can kun dga' dpal gyi drung du mkhan po zhus/ slob dpon chen po don grub rin chen dang / chos rje rgyal tshab pa dpon slob gnyis
kyis las gsang gi slob dpon/ chos rje rgyal mchog pas grib tshod pa mdzad de/ de la sogs pa dad pa'i dge 'dun nyi shu rtsa gsum gyi dbus su bsnyen par rdzogs par mdzad
do/ /gzhan yang theg chen chos kyi rgyal po rin po che/ bdag chen gzhi thog pa blo gros rgyal mtshan/ lam 'bras pa blo bzang / 'jam dbyangs rin rgyal ba/ bka' bzhi pa dpal
ldan seng ge /gnas rnying pa rin rgyal/ hor bka' bzhi seng ge rgyal mtshan/ mkhan chen bstan bzang pa/ bla ma kun blo pa/ mkhan chen bstan rgyal ba/ de la sogs pa mkhas
pa dang grub pa brnyes pa'i skyes bu khyad par can mang du bsten te dbang lung / man ngag sogs legs par gsan pa ni 'dir bri bar ga la nus pas gsan yig nang du blta bar
bya zhing / mdor na gsan pa de dag kyang ming rkyang tsam du lus pa ma yin par sgro

'dogs gcod de mthar phyin par mdzad pa yin no/ /gnyis pa khyad par gsung ngag rin po che gsan pa'i tshul ni/ skyes bu dam pa rnams ni dge ba'i bshes gnyen rgya mtsho lta bu
bsten kyang ngom pa med par gdams pa dang rjes su gdams pa phyin ci ma log par ston pa'i dge ba'i bshes gnyen 'tshol ba la tshong dpon gyi bu nor bzang gi rnam thar bzhin
du mdzad pa ni chos nyid de/ de'ang sngon grub chen nam mkha' ba'i thugs dam gyi mthil bde mchog yin zhing bsngags pa'ang che bar mdzad pa dang / mkhan chen sangs blo bas
kyang bshad nyan mi mdzad phyin sngags phyogs kyi slob gnyer rgya che rab cig mdzod gsung ba la brten nas rdo rje theg pa'i bka' lung rgya chen po gsan par bzhed de/ sngar
nyang stod du pheb/ chos rje rgyal tshab pa la phyag phyir 'gro ba'i snyan zhus phul na'ang stabs gcig gis ma thon/ bar skabs su shangs pa kun mkhyen pa'i drung du 'byon
par chas na'ang pheb kha rang du 'byon ma bzhed par bzhugs/ dgung lo so drug bzhes pa'i tshe bo dong du chos rje rgyal mchog pa dang phyogs gcig tu bzhugs dus/ nyag
re man ngag pa zer ba zhig bsnyen rdzogs zhu ru byung ba la spyir sa skya pa'i lo rgyus dang / khyad par kun dga' rnam gnyis kyi lo rgyus mang du byung / rje 'dis bla ma
kun dga' bzang po pa de yon tan che zhing sgal tshigs bzang ba zhig yin par grags pa ci 'dra dris pas/ khong na re/ spyir gsung rab spyi la mkhas/ khyad par bde kye sogs
dpal ldan sa skya pa'i chos skor la shin tu mkhas shing / sgal tshigs bzang zer ba'ang sde dpon sogs mi chen la bstun phyogs mi mdzad pa ma gtogs snyoms chung chos byed la
shin tu brtse

bas yang dag pa zhig yod zer ba gsan ma thag tu thar pa'i lam ston pa'i dge ba'i bshes gnyen yin par nges shes gting nas 'khrungs te/ thugs dgongs la bla ma de nyid kyi drung
du 'khor lo bde mchog gi gdams pa zhus nas gzhung chig 'dril du byas te g.yeng pa che chung gang gis kyang dbang du ma song bar mi tshe sgrub pa la 'khyol ba zhig byed
dgos dgongs pa byung / de nas so drug pa yos lo'i 'jug tu chos rje rgyal mchog pa chu 'dus pas gdan drangs/ chos rje'i zhal nas 'chad nyan byed dgos gsung ba la de bzhin
gyi zhe 'dod med pa'i rgyu mtshan nan gyis phul bas grub tsam byung / der dpon slob phyogs mthun byas/ gdan sa chen por pheb/ de'i tshe rje btsun kun dga' bzang po shAka
bzang sku 'bum na sku mtshams dam pa la bzhugs 'dug /rje 'dis bde mchog skor gsum rtsa rgyud kyi bshad pa dang bcas pa zhu ba la 'ongs pa yin pas rdzogs pa zhig gnang dgos
zhu zhes pa bskur bas/ da lta mtshams dam pa zhig la yod/ 'di tshol blta rtog gyis gsungs nas bde mchog gi dpe cha 'ga' zhig gnang byung ste/ de'i ngang la zla ba gnyis
tsam song nas/ dgung lo so bdun pa shing pho 'brug lo shar ba'i tshe dpon slob zhal mjal te mjal ma thag nas sngon gyi bla mar mkhyen cing mi phyed pa'i dad pa chen po
skyes gsung / de nyid nas brtsams te 'brug lo'i ston tshun la bde mchog lU dril/ kye rdor bka' babs bzhi/ gsang 'dus 'phags lugs la sogs kyi dbang / bskyed rdzogs kyi man
ngag /rgyud kyi bshad pa ci rigs pa dang / gzhan yang rdo rje phreng ba/ kr-i ya sa

mutstsha la sogs pa'i chos kyi bka' drin dpag tu med pa nos par mdzad/ de nas dgung lo so brgyad pa'i tshe/ rje de nyid la brtag gnyis kyi bshad pa/ sbyor ba yan lag drug pa'i
man ngag kyang rgya bod kyi lugs thams cad tshang bar gsan/ dgung lo so dgu pa me pho rta'i lo rje btsun ngor pa chen po'i bar chad kyi mtshan ma bsal ba'i ched du sku
mtshams dam pa la bzhugs/ sku mtshams grol khar rje nyid dang mnga' ris pa kun 'od gnyis la sku mdun du shog gsungs/ byon pas spyir thugs dam gyi gzigs snang dang bar chad
sel tshul mang du gsungs/ khyad par mdang sang mtshams byas pa legs 'dug /de ma byas na skyon du 'gro bar 'dug /skyon du song na'ang gzhan sems kyi 'khri ba med/ bya
spyod gnyis kyi bstan pa 'di 'dod pa bzhin gso thub pa zhig ma byung ba dang / khyed dpon slob dkon mchog rgyal mtshan la gsung ngag rin po che lam 'bras kyi gdams pa rnams
ma 'phrod pas sems 'phreng bar 'dug gsungs/ rje 'di'i dgongs pa la bdag la de tsam gyi khur gnang byung tsa na lam 'bras shig zhu/ gzhan mi 'ong kyang dge sbyor gyi gtso
bo de la byed dgos par 'dug dgongs pa byung / de rjes skabs gcig tu bdag mus su phyin nas 'khor lo bde mchog gi dge sbyor zhig byed pa lags zhus pas/ da dung re zhig sdod/
nged la gsung ngag lam 'bras kyi gdams pa rnams yod pas de nyon cig gsung pa la/ lam 'bras zhu ba la 'bul ba chen po dang dka' spyad mang po dgos pa'i lo rgyus 'dug
pas/ bdag la de lta bu'i nus pa med zhus pas/ chos rje'i zhal nas/ sngon gyi dus na bstan pa yar gso ba'i dus su

song bas gdul bya rnams kyang chos la don gnyer dang dka' spyad nus shing / longs spyod gtong phod che bas gdul bya'i rgyud la rten 'brel khyad par can bsgrig pa'i ched du
bla chen 'brog mi sogs bla ma gong ma rnams kyis longs spyod mang po 'bul bzhes mdzad pa yin/ deng sang bstan pa'i babs dang bstun pas gsung ngag la sogs pa'i bka' chad la
khad du nye bas gdul bya snod ldan byung na/ chos brdal gtod lta bu byas nas kyang bstan pa'i rgyun la phan du re byed dgos pa'i dus su song 'dug ces gsungs te/ 'di ni
gsung ngag rin po che la sogs pa'i bka' srol rnams bzung nas gdams pa chu bo'i rgyun ltar 'phel bar mdzad pa'i rten 'brel khyad par can gzigs par snang ngo / /de nas zhal
ta'i lugs bzhin bzhugs te/ rta lo'i dbyar gsung ngag rin po che lam 'bras bu dang bcas pa'i gdams pa yongs su rdzogs pa gsan/ thugs nyams su bzhes te thad ka'i rtags rnams
so so nas ji ltar bshad pa bzhin thugs la 'khrungs la/ 'di nas bzung ste dgung lo re brgyad bzhes kyi bar mus su thugs dam la bzhugs pa'i bar cung zad ma gtogs/ rje btsun
ngor pa chen po'i zhabs kyi padmo rtag tu ngu dang chos 'phags lta bur 'bral ba med par bsten nas gsung ngag rin po che'i nyams khrid yongs su rdzogs pa lan gsum gyi
bar du cha lag dang bcas pa bum pa gang 'byo'i tshul du gsan te/ de'ang rnal 'byor dbang phyug birWa pas grub chen nag po pa la rjes su gdams te zhang dgon pa ba las brgyud
pa ring brgyud du grags pa'i glegs bam gyi dkar chag tu theb pa tshad ma bzhi'i sgo nas ston

pa ma lus pa dang / rje btsun sa skya pa chen pos rnal 'byor dbang phyug las dngos su gsan pa zab chos rnam pa bzhi la sogs pa'i nye brgyud dang / rje sa chen gyis bla ma rje
btsun rin po che la dngos su gnang ba'i gdams pa brda'i sgo nas gsung ngag rin po che'i don mtha' dag ma lus par bsdus te ston pa brda don gsal bar grags pa ste shin tu
nye brgyud dang / de la sogs te gsung ngag rin po che dang rjes su 'brel ba'i dbang / khrid/ lung / byin rlabs/ man ngag phra mo'i skor thams cad lhag ma ma lus par gsan/
lam bsdus te sgrub pa'i lung sbyin pa mdzad pa'i skabs su/ rje btsun ngor pa'i zhal nas/ nged kyi rmi lam du bla ma gong ma rnams kyis dbang gi chu bo yin zer ba'i chu
mig cig 'dug pa'i nye 'khor na khyed sogs nged rang gi grwa pa mang po 'dug pa la/ chu mig de la khyed kyis chos gos bkab nas 'di ni bdag gi'o/ /zhes bdag tu bzung ba rmi
bas/ nged rang gi dbang gi chu bo'i bka' babs khyed la 'ong ba yin tshod du 'dug gsungs pa dang / da gi lung sbyin pa'i bar la gzhan mtshan ltas ma byung / rje 'gos la
slob ma rgyud kyi ka chen tshugs pa brgyad/ man ngag gi gdung chen theg pa'i slob ma bzhi/ las tshogs dang phrin las la mkhas pa lcam dang dral ma gshibs pa tsam byung zhes
pa'i rnam pa yid la gsal ba zhig rang byung gsungs te/ rje 'di nyid la'ang slob ma'i mchog 'di tsam 'byung zhes pa'i lung bstan don gyis gnang ba yin no/ /de ltar gzhir
gnas kyi rten dkyil 'khor bzhi la smin byed bum pa la sogs pa'i dbang bzhi bskur te sku bzhi'i rten 'brel phyin ci ma

log par bsgrigs par mdzad pas rgyu lam gyi dbang gi chu bo ma nub/ dbang dang rjes su 'brel ba grol byed kyi lam bzhi bsgoms pas so so'i lta ba bzhi thugs la 'khrungs shing
/ nyams myong mtshan nyid pa skyes pas byin rlabs kyi brgyud pa ma nyams/ gang yang ting nge 'dzin du bsrel shes pas gdams ngag gi sarga ma log /de'i stobs kyis bla ma la
sangs rgyas dngos kyi 'du shes skyes pas mos gus kyi bsam pa tshim par mdzad pa ste/ mdor na rnal 'byor gyi dbang phyug dpal ldan birWa pa la sprul pa'i sku ye shes kyi
snang ba lha mo bco lngas snyan brgyud bzhi'i gdams pa nas brtsams te rje btsun sa skya pa yab sras rnams la ji ltar mnga' ba'i dbang gi chu bo dang / byin rlabs ma lus
pa thams cad kyi rgyun bdag cag gi 'dren pa chen po 'di nyid la mnga' bas gsung ngag rin po che'i mnga' bdag chen por gyur pa yin no/ /gzhan yang rje de nyid la phyag rgya
chen po yi ge med pa dang / bsam mi khyab pa la sogs pa lam skor phyi ma brgyad dang / dag pa gsum gyi khrid/ rang byin rlabs kyi dmigs pa nyi shu rtsa dgu/ sgo drug chos
'grel la sogs pa zhar byung gi chos skor kyang dpag tu med pa gsan/ gzhan yang pha rol tu phyin pa'i skor la/ dbu sems kyi sems bskyed/ blo sbyong don bdun ma/ zhen pa
bzhi bral/ skyes tshoms dad pa'i gzhung / bslab spyod lta ba'i gzhung / sa rgyan spyod pa'i gzhung ste bka' gdams gzhung drug tu grags pa dang / mdo sil bu ba bcu bdun la
sogs pa rab tu mang po gsan/ rdo rje theg pa'i skor la/ thog mar rigs

gsum spyi dbang / gzungs grwa lnga la sogs pa bya rgyud kyi dbang du ma dang / de dag dang rjes su 'brel bar bya ba spyi'i rgyud chen bzhi dang / so so'i rgyud rnams kyi don
phyogs gcig tu ston pa bya rgyud spyi'i rnam par gzhag pa gsan/ spyod rgyud la a ra pa tsa na lha lnga/ mi 'khrugs pa lha dgu sogs kyi dbang rnams dang / spyod rgyud kyi
rnam gzhag phyogs gcig tu bsdus pa spyod rgyud spyi'i rnam par gzhag pa dang / yo ga la rdor dbyings/ 'jam dpal gsang ldan/ sbyong rgyud dkyil 'khor bcu gnyis sogs rnal
'byor rgyud kyi dbang du ma dang / paNDi ta dharmA pha la nas brgyud pa'i ngan song sbyong rgyud kyi man ngag gi bshad pa sogs mang du gsan/ rnal 'byor bla na med pa'i thabs
kyi rgyud la gshed dmar/ dgra gdong 'jigs gsum/ gsang ba 'dus pa rigs gsum la sogs pa'i dbang du ma dang / de dag dang 'brel bar gsang 'dus rtsa rgyud/ 'grel chen sgron
ma gsal ba dang bcas pa'i bshad pa dang / nA ro pa nas brgyud pa'i rtog bdun gyi man ngag bshad pa rnams dang / pha rgyud kyi bskyed rdzogs kyi man ngag rnams yongs su
rdzogs par gsan/ shes rab kyi rgyud la/ gur rigs bsdus/ sampu Ta/ rdor dbyings/ ma hA mA yA/ bde mchog lU nag dril gsum/ rdo rje mkha' 'gro ma la sogs te dbang rab tu mang
po dang / de rnams dang 'brel bar rnal 'byor dbang phyug dang Dombi pa nas brgyud pa'i kye rdor rgyud gsum gyi bshad pa bla ma gong ma'i chos sna bcu gsum dang bcas pa
dang / nA ro pa nas brgyud pa'i bde mchog rtsa ba'i rgyud dang / rnal 'byor ma kun

spyod kyi bshad pa dang / mar pa nas brgyud pa'i ma hA mA yA'i bshad pa/ de rnams kyi bskyed rdzogs kyi man ngag dang bcas pa yongs su rdzogs par gsan te thos bsam gyi mthar
phyin par mdzad nas/ bka' srol gang gi lugs yin pa dang / bka' srol de'i 'chad tshul ji ltar yin pa dang / bshad tshul des bshad pa'i lam gyi srol ji ltar thon pa'i tshul
rnams 'khrul pa'i dri ma zad cing sgro 'dogs chod par mdzad pa kho na'o/ /mdor na mang du smos ci dgos te/ dam pa 'di nyid kyis 'dren mchog bzang po'i zhabs la sogs pa
yongs 'dzin bcu phrag gsum lhag pa yongs su mnyes par mdzad nas bsten te sde snod gsum dang rgyud sde bzhi'i phyogs la brten pa'i gsung rab phal mo che gsan par mdzad pa
zhig ste/ rgyas par gsan yig tu blta bar bya'o/ /gnyis pa la thun mong dang / thun mong ma yin pa gnyis kyi/ dang po ni/ rje btsun dam pa 'di nyid sdom pa gsum gyi phyogs
la nyes ltung gi dri ma phra zhing phra bas kyang ma gos pa yin te/ de'ang 'dul ba'i kun spyod sde gsum la rab tu byung ba nas brtsams te zhi bar ma gshegs kyi bar la 'dul
ba las gsungs pa'i chos dang mthun pa'i spyod pa 'ba' zhig gis dus 'da' zhing / dge sbyong du byed pa'i chos bzhi dang ma bral ba dang / gdams ngag bcu gcig tu gsungs
pa'i bslab bya gang yang mi mthun pa med par spyod pas so/ /byang chub sems dpa'i yang sems bskyed kyi sdom pa blangs phyin byang chub sems dpa'i kun spyod tshul khrims
gsum gyi nyams len dang mi 'bral zhing / byang chub sems gnyis

kyi rtogs pa mthar phyin te/ blo sbyong thugs nyams su bzhes pa'i skabs mdze pho zhig gzigs pa la snying rje tshad med pa skyes te gtong len gyi dmigs pa mdzad pas de nyid
kyi sdug bsngal rnams rje nyid la smin par gnang ba la bdag gces 'dzin gtan med par dga' spro chen po dang / kun rdzob sems bskyed kyi sgo nas bdag 'dzin 'joms pa'i thabs
mchog tu gyur pa 'di kho nar 'dug dgongs pa byung / yang lho rtsa sman lung du bla ma chos grags pa dang / bzang skyong ba dang / rje 'di dang bcas pa bzhugs dus nyin gcig
chu nang du nya mang po 'dug pa gzigs pas snying rje dpag tu med pa thugs la 'khrungs/ 'di rnams kyi don du myur du sangs rgyas pa zhig byed dgos dgongs pa'i smon lam
khyad par can skyes/ de'i nub mo bzang skyong ba de gsal snang can yin pas khong gi nyams la rje 'di spyan ras gzigs phyag bzhi par gyur pa la thugs rje chen po mang pos
phyag mdzad pa dang 'dud pa'i rnam pa mthong zhing / de ltar nang du byams pa dang thugs rje tshad med pa mnga' ba'i mthus bya ri dwags la sogs pa rnams bus ma rnyed pa ltar
btud nas chos nyan pa dang / srin po gdong du blo sbyong gi thugs dam mdzad cing cha ther gyi nang du bzhugs tsa na/ mtshan mo brag zhig ste ther 'gyel zhing mtha' skor
thams cad brag gi dum bus khengs kyang sku la gnod par ma nus pa dang / las dag pa'i gdul bya 'ga' zhig gis 'phags pa spyan ras gzigs dbang phyug dngos su mthong zhing
/ dngul chur blo sbyong gsan nas don dam byang chub kyi sems bsgom pa'i tshe snang ba'i dngos po dngul chu bzhin du tshugs mi thub

par rnam par g.yo zhing / brtsig pa dang ri la sogs pa la thogs med du 'jug nus pa'i nyams myong rgyud la skye bar mdzad de/ pha rol tu phyin pa nas ji skad bshad pa'i mtshan
nyid can gyi byang chub sems dpa' chen por gyur pa yin no/ /gsang sngags rdo rje theg pa la'ang sngags kyi sgor zhugs par mdzad pa nas brtsams te/ sngags kyi kun spyod
dam tshig chen po bzhi la bsrung ba'i dam tshig rtsa ba dang yan lag gi ltung ba'i nyes pas ma gos shing / bza' ba'i dam tshig dus khyad par can dang / rgyun du bsten pa'i
dam rdzas kyang rgyud sde nas ji skad bshad pa bzhin dang / mi 'bral ba'i dam tshig rnams kyang tshul bzhin du bsten par mdzad cing / gtso bor sgrub pa'i dam tshig bskyed
rdzogs gnyis kyi nyams len rnal 'byor gyi yan lag dang bcas pas nyin mtshan khor yug tu thugs dam gyis dus 'da' bar mdzad pas/ rgyud sde rin po che las gsungs pa ltar
gyi rdo rje slob dpon gyi mtshan nyid thams cad bla ma dam pa 'di la mnga' bas gsang sngags rdo rje theg pa'i slob dpon chen por gyur pa yin no/ /gnyis pa ni/ de ltar sdom
pa gsum dang 'gal ba'i nyes pa phra zhing phra bas kyang ma gos shing / byams pa dang thugs rjes rgyud brlan la/ dad pa dang sgrub pa'i sgo nas bla ma rnams mnyes pa dang
/ gsang sngags kyi thabs lam zab mo la nan tan du mdzad de/ nang du rten 'brel thams cad 'grigs par mdzad pas bla ma dang yi dam gyi lha'i zhal gzigs pa dang / chos thams
cad la mnga' brnyes shing mngon par shes pa sogs la thogs pa mi mnga' ba yin

no/ /de'ang rdzi lung du thugs dam mdzad pa'i tshe/ 'phags pa spyan ras gzigs dbang phyug phyag bzhi pa nyin zhag du ma'i bar du mngon sum du gzigs pa dang / bsam gtan phug
tu lam 'bras kyi thugs dam gtso bor mdzad pa'i tshe/ snga dro zhig 'ja' 'od rnam lnga 'khyil ba'i dbus su rnal 'byor dbang phyug rje btsun sa skya pa chen po bzhugs pa dngos
su gzigs te/ khyed kyi sngon dbang bskur thob pa'i dkyil 'khor 'di yin gsungs nas gsang 'dus 'jam rdor gyi dkyil 'khor yin snyam pa zhig bstan/ byin gyis brlabs te de'i
dus su ting nge 'dzin gyi sgo bsam gyi mi khyab pa thugs rgyud la 'khrungs par/ skabs gcig tu du ta'i su tu rnam rgyal grags pa dang / mnga' ris pa nam mkha' yon tan
sogs kyis cha rkyen mang du bsgrubs nas zhu ba nan gyis phul ba dang / ma 'ongs pa'i sgrub pa po rnams la phan gdags par bzhed nas bla ma gong ma rnams kyi bdud rtsi ril
bu'i bta' ma bzang po dang bcas nas bsam gtan phug tu bdud rtsi ril bu'i sgrub pa mdzad pas mthar phyin te sa phyogs thams cad dri bsung khyad par can gyis khyab pa dang
/ me tog gi char chen po bab cing / sa gzhi thams cad gser chos kyis gang ba la rab gnas byas pa rmi bas ltas bzang po'i zhes gsungs pa dang / khyad par de nyid kyi tshe/
rnal 'byor gyi dbang phyug dpal ldan birWa pa sku 'od zer gzi brjid 'bar ba'i bdag nyid gzigs te rgyud byin gyis brlabs par mdzad cing / bla ma nam mkha' dpal bzang la sku
mdun du mjal ba'i tshe na ning nas rje sa chen dang mjal ba la dpe med du byed na/ da ni rnal 'byor dbang

phyug dang yang mjal du yod gsung pa dang / gzhan yang mnal lam du'ang dag pa'i snang ba 'ga' zhig byung ste e waM chos ldan du bzhugs pa'i nub gcig gling skya'i rgyab ri de
nas rje btsun ga ya dha ra'i bum chu yin zer ba chu chen po skya 'khyil ba zhig rdol byung bas de ma thag tu chos gos kyis gshog pa mdzad nas gling skya'i brag la 'phur
ba rmi gsung ba dang / yang bde mchog gi bsnyen pa mdzad pa'i tshe/ ri ngos chen po gcig bde mchog gi rdul tshon gyi dkyil 'khor chen po gcig gis kheb par mnal lam du byung
ba dang / ya ma ting grol du ri khrod mdzad pa'i tshe/ mnal lam du bud med smug tshon ma zhig gis ston pa'i gser sku gcig gtad nas sa skya paNDi ta'i bstan pa 'di nyams
'dug pas da khyed kyis 'bad pa chen po gyis la slongs shig zer ba dang / yang nub gcig bud med mkha' 'gro ma'i rnam pa can zhig byung nas/ da sa skya paNDi ta'i grwa pa
mang po med/ gang yod pa rnams kyi mgo 'don khyed kyis byed dgos zer ba rmi gsung / yang thengs cig grub chen brag phug pa'i yin zer spos reng 'jog pa'i sgam snum ya le
ba zhig dang / me tog phon mang po la gzhan las che ba 'ga' zhig dang bcas pa rmis te/ me tog rnams grwa pa'i tshogs dang / de las che ba rnams kyis chos gsan pa la blta
ba 'dra gsung / yang re zhig gi tshe gling skya'i zur la yar mi bdun khur nas byon/ ri mgor pheb ba dang ngal zhig bsos pa rmis te/ rje btsun chen po nas mi bdun srid pa'i
chu bo las bsgral ba dang 'dra bar 'dug gsungs/ yang nub gcig gling skya dang bla mig gi bar du srid pa gsum gyi chu bo yin

zer ba'i chu nag ltong pa gsum 'babs pa la 'phur nas byon pa rmi gsung / yang rdzi lung du thugs dam la bzhugs dus shig mnal lam du chos dar dgon pa'i steng phyogs kyi nam
mkha' bde ba can gyi zhing bkod gsal bar gzigs shing / sgra snang la da nas lo 'di tsam na khyed 'di ru 'byon no zhes grag /sngar bla ma nam chos pa zer ba zhig bzang spyod
smon lam 'di legs par kha 'don du byas na/ bde ba can du skye nges gsung gin thugs dam du mdzad pa zhig yod pa'ang de na pheb 'dug pa gzigs gsung / yang res shig mnal
lam du chos khri mang po 'dug pa la su'i yin dris pas/ sa skya pa yab sras khu dbon rnams kyi yin zer/ de rnams kyi zhabs nas chos khri che ba zhig 'dug pa dris pas/ khyed
kyi yin zer ba rmi/ yang mnal lam du rje btsun ngor pa chen pos mchod rten gyi rnam pa lta bu khra yal ba zhig gtad nas 'di na bza' brag phug pa'i yin/ khyed gzhan don
rgyun ring ba'i rten 'brel byed pa yin gsung ba rmi gsung / yang rje ngor chen gzhan don la 'byon khar bsam gtan phug tu sku mtshams dam po bcad nas bla ma'i rnal 'byor la
thugs dam gtso bor mdzad pa'i tshe/ mnal lam du rje ngor pa ri thang mtshams shig na grwa pa mang po la chos gsung gin 'dug pas/ ri de nyer nas rdzi deng pa zhig byung
ba ci 'dra byung ngam dgongs thugs shin tu 'tshabs nas gzigs pas sngar gyi de rnams mi snang bar rje ngor pa kye rdor mtsho skyes lugs kyi rnam par gyur nas mdun gyi nam
mkha' la bzhugs pa gzigs shing / rje rang ri mthon po zhig gi steng shin tu bde zhing yangs par nyi ma dron po dang

bcas te grwa pa'i tshogs shin tu mang ba'i dbus su chos dpag tu med pa yun ring por gsung ba'i snang ba byung gsungs te/ de lta bu ni rje gong ma'i sku tshab tu bzhugs nas
gzhan don dpag tu med pa 'ong ba'i ltas su snang zhing / gzhan yang bla ma dam pa 'di ni snang ba bden med du rtogs pa'i rtogs pa khyad par can thugs la mnga' ba'i phyir
nyan po dgon par rdo la phyag rjes bzhag pa da lta'ang gsal por yod pa dang / zang zing gi dngos po rnams la 'dzin pa mi mnga' ste/ yon bdag grwa slob kun gyis dngos po phyag
tu phul ba rnams bde bar gshegs pa'i sku gsung thugs kyi rten bzhengs pa dang / dge 'dun gyi sde 'dzugs pa dang / dgon sde rnams su mchod rdzas kyi rgyu dang / gang
dang gang du pheb pa'i gnas rnams su dge 'dun gyi tshogs la mang ja/ 'gyed la sogs pa dang / gzhan yang chos kyi byed las dag dang / mgon med pa la sbyin par gnang ba ma
gtogs zhen ltos cung zad kyang mi mnga' la/ de la sogs te dge ba gang mdzad kyang gzhan don kho nar bsngo ba ste/ rje'i zhal nas/ khong rnams kyis nga'i rim gro la dmigs
pa'i 'gyed dang mang ja sogs gang byas kyang / ngas ni de kun gzhan don du rdzogs pa'i sangs rgyas kyi rgyur bsngos zhes gsungs pa nyid kyis shes so/ /mdor na snang grag
rig gsum thams cad lha sngags ye shes su shar ba'i grub pa'i dbang phyug rtsod pa dang bral ba yin zhing / gzhan yang mngon par shes pa thogs med du mnga' ste/ gzhon nu'i
dus su mngon par shes pa mang du mdzad pa dang / dge bshes seng ge grags mdo khams kyi rnam rtog mang du rgyus pa/ rje 'dis mkhyen

nas khyed rnam rtog de 'dra ma rgyus/ dge sbyor la gnod ces kho rang la gsungs pa dang / bla ma chos grags dbon pos ngan rtog rgyus pa dang / spyod pa snga rting du ci byas
mngon par shes pas mkhyen nas khong rang la gsungs pa dang / yang ngor nas yar pheb dus shig mus nas chibs pa 'ong rgyu yin pa la/ rje'i zhal nas/ nged rang gi rta shi 'dug
/'on kyang po so stag la'i rta zhon pas chog pa 'dug gsung / de rjes mus nas mi byung bas nged rang gi chibs pa shi zer/ ngor nas chibs pa bo dong bar bskyal/ der dol
pa'i po so stag la'i tsha 'o shi nas bo dong na cho ga byed kyin 'dug /der po sos rta bzang po gcig phul ba la chibs pa mdzad de yar pheb cing / de la sogs pa mngon mkhyen
dpag tu med pa gsungs pa dang / bar do'i 'gro ba thams cad kyang thogs med du gzigs/ grwa pa dang sbyin bdag dad pa can so so rang rang gi 'dod mos kyi brtag pa sogs zhus
pa kun la ji ltar lung bstan pa thog tu 'bab cing / yul phyogs su nad rims drag po byung ba kun la 'chags dang na bza'i byin rlabs kyi 'og nas drangs pa tsam gyis mi
mthun pa'i phyogs thams cad las grol bar nus pa dang / lo thog la than pa cher byung ba la'ang char 'bebs pa'i 'dun pa mdzad pa tsam gyis char gang 'dod 'babs pa la sogs
pa byin rlabs kyi rnam 'phrul bsam gyis mi khyab pa mnga' ba ni skye bo phal cher la gsal ba yin no/ /gsum pa ni/ dam pa 'di nyid thog ma med pa'i dus nas gzhan don gyi go
cha bgos pa'i stobs kyis bstan pa dang sems can gyi don 'ba' zhig mdzad pa/ de'ang gdul bya'i bsam pa dang mthun par 'khrid tshul sna

tshogs pas 'khrid par mdzad mod/ 'on kyang gtso bo'i dbang du byas na gdul bya rnams gzhi tshul khrims rnam par dag pa la bkod nas lam nyams len la sbyor bar mdzad pa yin la/
de la so thar gyi dbang du byas na bsnyen par rdzogs pa'i dge slong stong phrag du ma'i mkhan po mdzad cing / gzhan dge bsnyen dang dge tshul grangs mtha' yas par mdzad/
byang chub sems dpa'i sdom pa'ang gdul bya so so'i zhe 'dod kyi dbu sems kyi cho ga gang yang rung ba dang / khyad par gsung ngag rin po che gnang ba'i dus dbang gi sngon
'gro'i sems bskyed kyi sgo nas byang chub sems dpa'i sdom pa gnang ba'ang bsam las 'das so/ /rig 'dzin sngags kyi sdom pa'ang rang rang gi skal ba dang 'tshams par rgyud
sde bzhi'i dbang gis smin par mdzad pa las/ dkyil 'khor gang du rgyud sde dang brgyud pa gang gi lugs kyi dbang bskur mdzad kyang so so'i cho ga dang lugs rnams ma 'dres
par rang rang gi lugs ltar ji skad bshad pa bzhin mdzad pas sngags sdom thob pa'ang gzhan dang mi 'dra bas shin tu don che'o/ /de ltar sdom pa gsum gyi sgo nas gdul bya
rnams tshul khrims rnam par dag pa la bkod nas/ nyams len la sbyor ba'i tshe dpal ldan sa skya pa'i rje btsun mchog rnams kyi gsung rab gtso bor gyur pa'i chos kyi 'khor
lo sna tshogs pa rgyun du bskor bar mdzad pa las/ gtso bor e waM chos ldan dang / ngam ring gi chos grwa chen po/ rje nyid kyi bstan pa'i rgyun dang / sems can gyi don
la dgongs te zhal bkod mdzad nas btsugs pa'i dgon pa bde ba can dang / ya ma bde ldan la

sogs pa rnams su bzhugs te/ gsung ngag rin po che lam 'bras bu dang bcas pa'i khrid yongs su rdzogs pa tshar so gnyis kyi bar du gnang zhing / de dag gi bar skabs su gzhan
yang zab lam rim pa bzhi dang / rim lnga la sogs pa'i khrid rim sna tshogs dang / rgyud gsum/ bde mchog rtsa bshad kyi rgyud/ gsang ba 'dus pa la sogs rgyud sde'i bshad pa
mtha' yas pa dang / de dag dang rjes su 'brel bar bskyed rdzogs kyi man ngag bshad pa dang / gzhan yang zur bka'i rigs sna tshogs pa dang / sgrub thabs brgya rtsa dang
rgya mtsho la sogs pa'i rjes su gnang ba rab tu mang po dang / rgyud 'bum dang / sa skya bka' 'bum la sogs pa'i lung gi rnam grangs mtha' yas pa dang / gzhan yang rgyud sde
bzhi dang 'brel ba'i rjes gnang / byin rlabs/ rig gtad/ klog pa sbyin pa/ bka' bsgo/ man ngag phra mo la sogs te gdul bya rang rang gi bsam pa dang / bag la nyal dang
rjes su mthun par bstan te/ so so'i skal ba bzhin mkhas dang grub pa'i sa la bkod nas sems can dpag tu med pa'i don mdzad cing rgyal ba'i bstan pa rin po che ches cher gsal
bar mdzad pa yin no/ /mdor na de lta bu'i gzhung dang man ngag gi bshad pa gang mdzad kyang ji ltar dka' zhing ma 'dres pa rnams la'ang sngar bltas la sogs pa cher mdzad
mi dgos par ngag 'don len pas slob ma rnams kyis rtogs par sla ba dang / bstan bcos rtsom pa na sdeb sbyor mi mdzad pa phan pa gtso bor mdzad mod kyang / brjod bde zhing
rtogs sla la rnar snyan pas mkhas pa rnams kyi yid 'phrog

pa dang / gzhan gyis brtsad cing dris pa rnams la'ang spobs pa thogs pa med par lung rigs kyi sgo nas chos dang mthun pa'i lan 'debs shing / khyad par rdo rje theg pa'i bskyed
rdzogs kyi gnad zab mo rnams bcos nas log par smra ba byung ba de dag sun dbyung ba'i phyir lung dang rigs pa'i sgo nas log smra tshar gcod pa 'di lta bu ni sngon gyi
mkhas pa rnams kyi'ang yid kyi yul du 'byung bar dka' zhing / rig pa'i dbang phyug chen po rnams kyang yid 'dar bar mdzad pa yin no/ /de ltar rang don mkhyen pa dang thugs
rje phul du byung zhing / gzhan don phrin las rmad du byung ba mdzad pa'i stobs kyis slob ma'i mchog ji ltar bskrun pa'ang rje btsun 'jam pa'i dbyangs chen po nam mkha'
rgyal mtshan dpal bzang po dang / rje btsun chos kyi rje kun dga' dbang phyug blo gros rgyal mtshan dpal bzang po/ bdag chen blo gros dbang phyug legs pa'i 'byung gnas
rgyal mtshan dpal bzang po/ bdag chen blo gros grags pa rgyal mtshan dpal bzang po la sogs pa skye rgu'i gtsug rgyan rnams dang / drung shar chen pa ye shes dbang phyug rgyal
mtshan dpal bzang po la sogs pa che bar grags pa rnams kyis zhabs kyi padmo la btud cing cod pan du 'khur bar mdzad do/ /gzhan yang lung dang rtogs pa'i dbang phyug
chos kyi rje kun dga' dbang phyug pa dang / mkhas grub chen po chos rje dpal ldan rdo rje pa dang / snyan brgyud gdams pa'i mdzod 'dzin pa rje rin po che sangs rgyas dpal
ba dang / sgrub pa dang rtogs pa'i brgyud 'dzin mkhan chen dkon blo ba dang / mnga' ris pa nam mkha' dpal bzang la sogs

pa du ma dang / bshad pa'i brgyud 'dzin byams chen sku skye ba kun dga' bkra shis rgyal mtshan/ glang thang spyan mnga' ba kun dga' rdo rje sku mched/ dro ba mkhan po mkhas
pa gung ru ba shes rab bzang po/ ngam ring mkhan po kun dga' grub dang / mkhas pa sangs rgyas seng ge /mkhan chen 'jigs med grags pa/ mkhas mchog don yod dpal ba/ rab 'byams
pa chen po sangs rgyas 'phel/ mkhas pa chen po nam mkha' bsod nams/ bstan pa'i gsal byed mkhas pa go bo rab 'byams pa la sogs pa gangs ri'i khrod kyi mkhas pa mtha'
dag kyang nyid kyi thugs rje las bskrun par mdzad cing / gzhan yang mkhas pa dang rtogs pa'i yon tan sna re tsam dang ldan pa ni bgrang las 'das pa yin no/ /bzhi pa sku tshe'i
mthar ngo mtshar ba'i mdzad pa bstan pa'i tshul ni/ de ltar pha rol tu phyin pa drug dang lam rim pa gnyis kyi rtogs pa mthar phyin pa dang / dgung lo brgyad cu gya
gnyis su pheb pa dbyug pa zla ba'i nyi shu drug phan chad bsdu ba'i dngos po rnam pa bzhis 'gro ba dpag tu med pa'i don mdzad nas/ smin drug zla ba gnyis su byas pa'i snga
ma'i tshes gsum gyi bar zhag bdun tsam la lho byang sogs nas byung ba'i rab byung bsnyen rdzogs zhu ba rnams la sku gzugs kyis gang lcogs gnang / gzhan chos 'phro thams
cad kyang rdzogs par mdzad/ tshes gsum gyi nyin da ni bsam gtan phug tu mtshams la 'gro gsungs te pheb/ de'i nyin gser gyi 'bul ba byed pa mang du byung ba sku mdun du
'dug pa gzigs te/ gser dang bong ba mnyam zhes pa'i rnal 'byor pa tsam min te/ 'on kyang gser dang go kha'i thal ba pha gi la khyad med

gsung / drung na gnas pa dag gis da nyi ma phyed kyin gda' bas gung thun ran 'dug zhus pas/ da thun gyi nges pa med/ nyin mtshan khor yug dge sbyor du 'gro ba zhig byed pa
yin/ dang po nas mi med khyi med kyi lung stong zhig tu 'chi bar byed dgos snyam pa'i 'dun pa de grub byung / da lta shi'ang sngar gyi bya ba ma grub pa 'di yin/ da bsgrub
dgos 'di yin gyi sems la 'phreng ba gcig kyang med/ gzhan la 'di ltar gyis kyi bkod pa sogs kyang pho lo brgyad cu gya gnyis pa zhig gis mi 'ong gsungs nas/ dkon bzang
gcig po sku mdun du bzhag /gzhan thams cad dgon par btang nas spros pa bcad de thugs dam 'ba' zhig la bzhugs/ tshes brgyad kyi bar sku shed kyang che bar byung / thun mtshams
su zhabs bskor yang mang rabs mdzad/ tshes brgyad kyi nyin nas sku shed kyang btsan thabs su chung du song / tshes dgu/ bcu/ bcu gcig rnams la sku rim stobs che bar
bsgrubs/ sku rim yang 'di lta bu bsgrubs yod/ da sman pa zhig la bstan na drag gam zhus pas/ rim gro byas pa khyed rang rnams la phan pas byas kyang 'gal ba med/ nga la ni
dbus gtsang gi btsun pa thams cad 'dus nas rim gro byas/ sman pa thams cad 'dus nas sman byas kyang da lo sdod pa med gsungs/ de nas zla ba de'i mjug nyin mtshan khor yug
tu thugs dam la rtse gcig tu bzhugs/ skabs su zhag bdun tsam zhig skyems dad che nas gsol ja mang du bzhes dgos pa zhig byung ba/ 'di lta bu'i skyems dad ji ltar yin zhus
pas/ chu me la thim pa'i rtags yin par 'dug

/kha seng dbyar kha nas chos 'chad pa'i dus sogs rnam pa kun tu lung pa thams cad smug pa'i rang bzhin 'char ba zhig rgyun du 'ong ba de sa chu la thim pa'i rtags yin gsung
/ rtags phyi ma gnyis kyi gsal kha 'di yin gsung bar mi 'dug /de nas smin drug zla ba phyi ma'i tshes gnyis kyi nyin sku gzugs kyis ma lcogs/ sku 'dab nyi ma rgas pa'i gong
tsam nas bzhag pas/ de'i sang mdang nub mo sangs rgyas 'khor dang bcas pa nam mkhar bzhugs 'dug pa cung zad ma dges pa'i rnam pa can du bzhugs pa zhig byung / de sham
thabs bzhag sngas pas lan par 'dug gsungs/ tshes bzhi'i nyin zhu ba nan gyis phul bas/ mkhan chen dkon blo ba sku mdun du bzhugs chog pa byung / de'i nyin sku khams shin
tu bde nas gsol ja'ang mang du bzhes/ thugs dges spro'i rnam pa mdzad de/ nga la bla ma du ma yod pa'i nang nas chos rje rin po che kun dga' bzang po pa 'di sku drin shin
tu che ba zhig byung / de'i rgyu mtshan spyir bod du rdo rje theg pa'i bka' srol sa skya pa'i bla ma gong ma nas brgyud pa dang / mar pa nas brgyud pa'i rngog gzhung pa'i
bka' srol dang / bu ston rin po che nas brgyud pa dang / shangs pa nas brgyud pa'i ni gu'i bka' srol sogs mang du byung kyang / dus phyis de dag gang yang mi mthun pa'i
rdo rje theg pa'i bka' srol gsar btsugs byung ba skye bo phal cher kyang de lta bu la dad pa mang / de la chos rje rin po che'i zhal snga nas grub mtha' snga phyi thams
cad kyi gnad gzigs/ bla ma gong ma'i bka' srol bzung nas nyams len rnam dag yin min so sor phye ba 'di'i rjes su zhugs pas chog par byung / nged rang gis kyang ma 'ongs
pa'i gdul bya la phan nam snyam nas rim pa gnyis kyi grub mtha'i shan 'byed 'di brtsams pa yin/ bla ma gong ma'i gsung rab 'di'i steng du go ba gzhan dang mi 'dra ba zhig
shar nas yod/ de'ang chos rje rin po che'i

drung gis/ bstan pa la bsams nas bshad nyan gyis gsung pa'i zhal da de dang du blangs/ bshad nyan gang nus pa byas pas sa skya pa'i bstan pa la phan par byung / nged rang 'dod
pa bzhin gyis sgrub pa zhig byed rgyu byung na lus ma spangs par mkha' spyod du 'gro ba'i dbang yod pa yin te/ 'on kyang 'khor ba thog ma med pa nas lus ji snyed cig
blangs pa la da lan gyi lus 'di las don che ba ma byung gsung / de nas tshes lnga/ drug bdun la sogs pa rnams la sku lus sngar dang mi 'dra ba'i byis pa lo bcu drug lon pa'i
rnam pa can gyi gzhon sha chags pa/ snyan shangs mchu'i sgros rnams dkar la dmar ba'i mdangs chags shing 'od 'phro ba/ spyan yang sngar 'gres pa'i rnam pa sngo shel le
ba yod pa la de dus dkar nag phyed cing yi ge shin tu phra mo'ang gzigs pa byung / sku lus kyi rnam pa de lta bur gyur cing zhal da cher mi gnang bar gtso cher ting nge
'dzin la zhugs/ skabs su res nam mkha' la spyan cer gzigs nas bzhad pa mdzad/ res 'khrul 'khor gyi rnam pa du ma mdzad/ res 'ga' sku gzugs kyis gar gyi rnam pa dang / saM
kr-i ta'i skad gsung ba sogs gzigs snang dang nyams kyi ngang 'ba' zhig la 'da' bar mdzad/ de nas tshes brgyad kyi snga dro 'ja' 'od dang / me tog gi char dang / sngar
tshor ma myong ba'i dri bsung khyad par can dang bcas pa ngo mtshar ba'i ltas dpag tu med pa bstan/ gdugs phyed tsam na nyi ma la cung zad bzhugs/ dgong mo gzims khang du
pheb ste/ dkon mchog drung du mchod pa rgya chen po shoms gsungs nas rnal 'byor dam tshig gso ba'i cho ga mdzad/

gsang sngags kyi rten 'brel zab mo la rtse gcig tu bzhugs pa'i ngang nas dpa' bo dang / mkha' 'gro'i tshogs kyis bsus te bde ba can du gshegs pa'i tshul bstan par gyur to/
/der sku mdangs sngar las ma g.yos pa'i stobs kyis drung na gnas pa dag gi bsam pa la da dung ting nge 'dzin las bzhengs nas zhal da gnang ba zhig 'ong ngam snyam pa las
sku gshegs pa'i snang ba med pa zhig byung / de ltar tshes brgyad nas nyer lnga'i bar gzi mdangs dang ldan par bzhugs te/ nyer lnga'i nyin zhal mdangs sngon gyi tsam du gyur
te/ gnam gang gi bar bzhag kyang de las gzhan pa'i rtags ma byung nas/ de'i nyin dri bzang dang / dar zab la sogs pa mchod pa'i yo byad khyad par can rnams kyis sku gdung
la gus pas rim gro dang / bkur sti cher byas te gdung sgrom du spyan 'dren zhus nas mchod pa'i sprin phung bsam gyis mi khyab pa dang / bcom ldan 'das kye rdo rje la
sogs pa dkyil 'khor zab mo'i sgrub mchod rgyun ma chad par zla ba bzhi'i bar du phul te gsol ba btab/ de nas sku gdung la zhugs phul ba'i tshe nam mkha' la 'ja' 'od kyi
drwa ba dang / me tog gi char bsam gyis mi khyab pa babs shing / khyad par du sku gdung zhugs la phul ba'i me tshogs thams cad kyang yi ge bdun pa'i sgrar grag cing g.yon
skor du 'bar ba dang / gdung khang gi thad du nam mkha' la 'ja' dkar po gdung brkyangs pa ltar byung ste/ sku gdung la me tshogs 'bar ba de srid kyi bar du gnas nas me tshogs
'bar ba thim pa dang lhan cig tu thag sgra dang bcas pas 'ja' 'od kyang bsdogs te nam mkha'i dbyings su thim par kun gyis mthun par mthong ba dang / gdung dud

kyis khyab pa'i 'gro ba rnams la'ang yid mi bde ba med par bde ba so sor thob par mdzad pa la sogs te ngo mtshar ba bskyed pa bzhin no/ /de nas de nyid du 'dus pa'i bshes gnyen
dge 'dun dang bcas pa rnams kyis zhag grangs du ma'i bar du gsol ba btab nas gdung khang zhal phye ba'i tshe/ gdung rus phal che ba ni gdung log tu gyur/ ring bsrel
dpag tu med pa byon pa rnams ni phal che ba dri bzang dang / dar zab kyi na bza'i bkur sti dang bcas te phyi rten nang rten rnams kyi nang du bzhugs/ gzhan ji ltar 'os pa
rnams dad ldan gyi bu slob rnams la gsol ba 'debs pa'i rten du bkye ste mchod cing bsod nams gsog pa'i yul du gyur pa yin no/ /mdor na mang du smos ci dgos/ gong gi gsung
nyid kyis shes te/ de'i don rnam par dpyad na bshad pa gtso bor ma mdzad par sgrub pa nyid la gzhol bar mdzad na sku lus ma spangs par phyag chen mchog gi dngos grub thob
par zhal gyis bzhes par snang la/ bshad pa gtso bor mdzad pa'i rgyu mtshan gyis sku lus ma dor ba'i tshul bstan na'ang / 'chi ba 'od gsal gyi tshe mchog gi dngos grub
brnyes par gdon mi za ste/ gzhi dus kyi 'byung bzhi thim rim rnams nyams kyi thim rim du bsgyur 'dug pas/ rnam par shes pa 'od gsal du thim pa'i tshe mtshon bya don gyi ye
shes ngos zin pa las mi 'da' zhing / thog ma med pa nas lus ji snyed cig blangs kyang da lan gyi lus 'di las don che ba ma byung gsung ba ni so so skye bo'i lus kyi tha
ma yin par zhal gyis bzhes par snang ngo / /des na bla ma dam pa 'di'i yon tan brjod kyis

ga la lang / da lta 'bras bu mchog gi go 'phang mngon du mdzad par gdon mi za bas dbang dang gdams pa tshul bzhin du thob pa rnams skal ba bzang bar shes par bya zhing / gzhan
yang 'di nyid kyi sku mthong ba dang / mtshan thos pa thams cad srid pa dang ngan 'gro'i sdug bsngal rnam par spangs te rnam grol mchog 'thob par 'gyur bas don dang ldan
pa kho na yin no// //de ltar mdzad pa rmad byung ngo mtshar phreng / /brjod pas bla ma'i rab mchog de nyid kyi/ bka' drin tshad med rab tu dran gyur pas/ /bdag ni spu
ldang mchi ma g.yo bar gyur/ /gang zhig thos pas don dang rab ldan zhing / /mthong na dga' ba rnam par bskyed pa'i dpal/ /bsten na dge legs rin chen rtsol mdzad pa/ /khyod
ni phan bde'i 'byung gnas rtsa lag mchog /mang thos yon tan dpal gyis rab dregs shing / /mkhas rlom bshes gnyen gang gzhan de dag gis/ /yon tan mthong bas 'dren mchog
khyed nyid la/ /phyir zhing yid kyi gus pa lhag par 'phel/ /de slad 'gro ba'i mgon po khyed dran kyang / /gsung gi bdud rtsi nod pa'i skal bas dben/ /skyabs bral bdag la
thugs rjes nyer bzung ste/ /zab don rtogs pa'i blo gros bskyed du gsol/ /gang gis khyed gsung 'chad dang sgom pa na/ /thugs rje'i mnga' bdag dpal ldan chos kyi rje/ /lhag
par dran mod dbyings su gshegs gyur pas/ /bdag ni skal ba dman par gyur snyam sems/ /'on kyang khyed kyis gdams pa'i bdud rtsi las/ /rang sems rin chen yongs su dag pa 'di/
/lha dang bla mar snang zhen 'byung ba'i

phyir/ /'bral ba med sems spobs pa skyes par gyur/ /bdag kyang skye ba 'di nas bzung nas ni/ /rdo rje 'dzin pa'i go 'phang ma thob par/ /bla ma'i zhabs kyi padma rtag brten
cing / /snyan brgyud bzhi yi dpal la rol par shog /dam pa'i yon tan dpag yas rgya mtsho las/ /chu thigs tsam zhig brjod pa'i dge ba des/ /nam mkha'i mtha' klas sems can
kun don du/ /bcu gsum thar pa'i go 'phang thob par shog /ces pa 'di ni gsung ngag rin po che'i bla ma brgyud pa'i rnam thar gyi kha skong du rang nyid la rtsom par 'dod pa'i
blo yod pa dang / gnas skabs su lung dang rigs pa'i dbang phyug mkhan chen dkon mchog dpal ba la sogs pa dge ba'i bshes gnyen du mas nan gyis bskul ba la brten nas 'khon
gyi rigs can a wa dhU tI pa'i btsun pa blo gros rgyal mtshan dpal bzang pos sgyur byed kyi lo/ smin drug zla ba'i tshes bco lnga'i nyin chos grwa chen po dpal 'khor bde
chen legs bshad sgrogs pa'i tshal du yongs su rdzogs par sbyar ba'i ye ge pa ni mangga la shwA ras bgyis pa'o// //bla ma dam pa'i byin rlabs rgyud la 'jug par gyur cig
/dge zhing bkra shis// ! gzhan yang dam pa 'di'i rnam par thar pa rgyas pa kun mkhyen go rams pa chen po'i gsung dang mkhas pa gung rus mdzad pa e waM pa'i gdan rabs rnam
thar dbus su bzhugs pa dang / der ma gtogs pa byams chen rab 'byams pas mdzad pa'i gsol 'debs/ srad pa kun blo dang rwa dbon yon tan dpal bzang gis mdzad pa sogs mang du
yod pa las kyang rtogs par bya'o//

